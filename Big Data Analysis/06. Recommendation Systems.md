# 6. Recommendation Systems

Un **Recommendation System** è un ***software di filtraggio dei contenuti*** che ***crea delle raccomandazioni personalizzate specifiche per l’utente*** così da aiutarlo nelle sue scelte. Vengono presentate delle informazioni senza richiesta dell'utente.

Ogni Recommendation System basa tutto sulla **matrice di utilità**, ovvero una *matrice sparsa* in cui ***si mette in correlazione l’utente (righe) con il prodotto (colonne)*** e indica una *valutazione che ha fatto uno specifico utente verso un prodotto*. L’obiettivo che si pone il sistema di raccomandazione è quello di ***predire quali prodotti, tra quelli senza valutazione, l’utente potrebbe apprezzare***, in modo da ***suggerire qualcosa di interesse per il cliente***. In generale, non è necessario predire tutti le entry vuote, ma almeno quelle per cui ci potrebbe essere una valutazione elevata.

La nascita dei sistemi di raccomandazione si attribuisce al **fenomeno della *coda lunga***: nei negozi online, al contrario di quelli fisici, è possibile mantenere in mostra un numero quasi illimitato di prodotti in contemporanea e dato che l’utente non può scorrere pagine e pagine per trovare il prodotto desiderato, allora sono stati introdotti questi sistemi. Un sistema di raccomandazione garantisce a uno store online anche della portata di *Amazon* di *trarre profitto* dalla *vendita di poche unità di tanti oggetti diversi*.

Il **problema** rimane quello di ***popolare la matrice di utilità***: non sempre il cliente quando fa un acquisto fornisce una valutazione, per questo si utilizzano delle tecniche per ottenere una ***valutazione implicita*** di quanto un utente abbia apprezzato un prodotto. È possibile chiedere una *valutazione del prodotto all'utente*, oppure *capire le sue preferenze dai suoi comportamenti*.

## Tipologie di Recommendation Systems

- **`CONTENT-BASED`**: si basano sulla *descrizione degli item e sul profilo degli utenti*, sono *assunzioni basate sul passato*
- **`COLLABORATIVI`**: *raccomandano gli oggetti sulla base della similarità fra gli utenti*
- **`KNOWLEDGE-BASED`**: si basano su una *conoscenza addizionale* per aiutare la persona a fare una scelta, utilizzano le *interazioni degli utenti per capire le caratteristiche del prodotto*
- **`HYBRID`**: *combinazione di diverse tecniche*, porta ad ottenere *risultati migliori*

### Sistemi Content-Based

L’idea è quella di **raccomandare un item** al cliente che sia ***simile*** ad uno degli altri che ha *valutato positivamente in passato*. L'approccio ***si basa sulla similarità***, sulla capacità di ***descrivere nel dettaglio le caratteristiche del prodotto*** che si vuole suggerire.

Per la **descrizione dei prodotti** si costruisce una ***matrice*** (*tabella di definizione*) contenente, *per ogni prodotto*, *tutte le sue caratteristiche descrittive*. La matrice presenta sulle **colonne** le ***caratteristiche dei prodotti***, sulle **righe** i ***prodotti***. Si tratta di una *matrice booleana*: i suoi elementi assumono come valore $1$ *se il prodotto presenta una determinata caratteristica*. La presenza di **caratteristiche non booleane** può essere un *problema*: le feature non booleane possono talvolta essere in gran numero e avere un ***grande impatto sul risultato***, per questo motivo è necessario ***calmierare il loro valore** mediante un coefficiente* $\alpha$.

Per **capire gli interessi dell'utente** si cerca *di **mappare i suoi desideri** sulle **feature dei prodotti apprezzati in precedenza***, utilizzando la tabella. Lo si fa mediante un *vettore avente lo stesso schema della matrice* precedente. In seguito, sulla medesima matrice, *si **cercano gli item più simili a quelli desiderati** dall’utente*, ovvero le righe della matrice più simili al vettore. 

Un altro approccio è quello di utilizzare **un sistema di classificazione**: si allena il sistema di raccomandazione con un dataset e si guarda quali prodotti sono suggeriti (foto, film, prodotti).

I sistemi Content-based ***non richiedono una comunità di persone per funzionare*** e sono ***in grado di raccomandare item nuovi e non popolari, a patto che siano inseriti nella matrice di comparazione***. Il **problema** più grande è però ***scegliere le feature per descrivere un prodotto***. Con questi sistemi tuttavia è difficile raccomandare qualcosa ai nuovi utenti. Inoltre, un altro svantaggio di questi sistemi è che ***non raccomandano item fuori dai gusti di un utente***, che potrebbe trovare le proposte "noiose".

### Sistemi Collaborativi

Nei sistemi collaborativi quindi si cerca di **sfruttare la similarità tra gli *utenti*** (*sistemi user-based*) **o tra *prodotti*** diversi (*sistemi item-based*). I sistemi collaborativi normalmente si basano sul concetto che *se due utenti hanno condiviso un interesse nel passato allora lo possono condividere anche nel futuro*.

L’obiettivo è trovare utenti simili e, sulla base di questa similarità, suggerire i prodotti che sono piaciuti ad uno ma che l’altro non ha ancora visionato. Per **trovare utenti simili** si usa la ***matrice di utilità***, per misurare la *similarità tra due utenti* ***si utilizza la similarità di Jaccard** oppure il **coseno***. Il **coseno** ***considera il voto dato ai prodotti*** ma ha il ***problema*** che il *giudizio è un metro molto soggettivo*, ma si potrebbe *normalizzare rispetto il voto medio*. **Jaccard** valuta solo la presenza o meno di un voto e non il valore associato ad esso.

- **`SISTEMI USER-BASED`**, 

  Una volta trovati due utenti simili bisogna *stimare il livello di gradimento per un prodotto che un utente conosce e l'altro no*: se il livello di gradimento risulta alto allora lo si suggerisce all'altro utente. Questi sistemi vengono *molto utilizzati in letteratura* ma non scalano in casi reali perché si hanno milioni di utenti e trovare utenti simili è troppo oneroso. Possono comunque essere usati quando non ci sono troppi utenti.

- **`SISTEMI ITEM-BASED`**

  È possibile individuare *prodotti che hanno dei trend simili*. 

  **Esempio**: Le persone che apprezzano il prodotto $A$ apprezzano anche $B$ e le persone che non apprezzano $A$ non apprezzano nemmeno $B$, allora *se un utente ha visto $A$ e lo ha apprezzato allora gli si consiglia $B$*, altrimenti no.

  I sistemi item-based ***funzionano meglio***, permettono di *trovare dei trend* e ***calcolare dei set di prodotti simili***, così in base alle scelte di un utente è più facile proporgli qualcosa. 

Questi sistemi hanno come **vantaggio** il fatto che *funzionano per ogni tipo di item*, e non richiedono la costruzione di una matrice personalizzata. D'altra parte, soffrono di cold start (se un prodotto ha *poche valutazioni non si riesce a suggerirlo*) e di ciò che viene definito come ***popularity bias***: tendono a suggerire item popolari, scartando quelli di nicchia. Oltre ai **problemi dovuti alla *matrice sparsa***, sono in grado di suggerire qualcosa solo a patto che sia già stato recensito in precedenza.
